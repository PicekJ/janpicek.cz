---
title: "Rozbor knihy Big Data, Big Dupe"
date: 2023-08-13T23:35:20+02:00
tags: ["data", "kniha", "rozbor", "cz"]
---
Stephen Few se v knize Big Data, Big Dupe zaměřuje na problémy spojené s používáním pojmu Big Data a upozorňuje na nebezpečí spojená s tímto fenoménem. Tvrdí, že Big Data je jen marketingový trik, který se snaží odvést pozornost od skutečné podstaty datové analýzy. Podle něj neexistuje žádný objektivní způsob, jak určit, co jsou Big Data a co ne. Argumentuje, že neexistuje hranice ve velikosti dat, která by měnila funkčnost již zajetých nástrojů a metod, které využíváme na "klasická" data. V tomto rozboru se podíváme na hlavní body knihy a zhodnotíme její silné a slabé stránky.

Okamžitě při čtení prvních odstavců si můžeme všimnout absence zdrojů odkud autor čerpá informace. Mnohá tvrzení jsou neopodstatněná a nevysvětlená, proč autor věří, že jsou správná. Z počtu definic a názorů lidí se zdá, že nějaký vlastní průzkum autor vedl, je ale nejasné jakým způsobem a jestli nebyl ovlivněn již utvořeným negativním postojem k problematice.

Autor si dává záležet, aby argumenty dobře vysvětlil, nacházíme zde ale nepříjemný trend. Autor se věnuje především negativní kritice, což působí jako manipulace se čtenářem. Těžko se věří, že ho žádné kladné aspekty, které jistě existují, nenapadly a spíše to vypadá, že chce pojem shodit na všech úrovních a ne vždy se mu to daří. Například u argumentu, že neexistuje žádná společně přijímaná definice, může být nejednoznačnost pojmu výhodou, protože různé obory mohou pojem definovat tak, jak je pro ně užitečný, což je běžný jev v jazyce i ve vědě ([The advantage of ambiguity | MIT News | Massachusetts Institute of Technology](https://news.mit.edu/2012/ambiguity-in-language-0119)). 

Tvrdí, že kvůli absenci jasné hranice mezi klasickými a "velkými" daty nemá smysl pojem používat. Tento argument je obtížné vyvrátit, ale můžeme se nad ním zamyslet z jiného pohledu. V oblasti informatiky se za posledních padesát let objevila a zase zmizela řada termínů, konceptů a technologií. Často jejich zánik souvisí s technologickým pokrokem. Proto se nabízí otázka, zda má smysl v tomto odvětví definovat pojmy absolutně. Není lepší mít pojem definovaný relativně (a tedy i trochu vágně), aby dokázal přežít i změny technologií a obrovské nárůsty kapacit?

Autor v průběhu knihy argumentuje, že pokud až nyní vznikl nový pojem, tedy Big Data, tak dříve neexistovala věc, kterou tento pojem popisuje. Což je zřejmě liché uvažování, když roste světové poznání, je stále potřeba vytvářet nové pojmy. Dříve nemuselo být relevantní rozlišovat mezi určitými aspekty dat, ale nyní třeba už ano.

Autor pojednává, že by se měl každý snažit data zmenšovat a čerpat pouze ty, které mají velkou hodnotu. To jistě dává smysl pro společnost, která data využívá, maximalizovat užitečnost a tedy zisk, je ale nutné tuto logiku aplikovat obecně a s tím tvrdit, že tento pojem není užitečný či dokonce ani reálný?

Zatím jsme psali pouze o existenci termínu Big Data a jestli tento pojem má smysl používat. Tomu se autor věnuje přibližně polovinu knihy. Našli jsme zde více problematických míst, kde je argumentace buď příliš radikální nebo trochu nedomyšlená. V druhé polovině knihy, ale jsou argumenty lépe opodstatněné a ani nepůsobí jednostranně či manipulativně. Zde se těžko nesouhlasí.

Jak autor pojednává, kvůli nejednoznačnosti definice, může být pojem využíván jako černá skříňka, která vše umí, ale nikdo jasně nevysvětlí, co a jak dělá. Nebo pokud technologické firmy nabízejí své služby v oblasti Big Data s tvrzením, že je to něco nového, tak také samozřejmě nastává problém. Autor tvrdí, že pojem se těmito způsoby používá pouze k nalákání nových zákazníků, ale nepřináší žádně hodnotné výhody pro společnosti, které se snaží Big Data osvojit.

V kapitole o soukromí autor pojednává, jak Big Data mohou být využívána a zneužívána k ukládání a zpracovávání osobních údajů. Dostáváme se zde do úvah, které působí velmi dystopicky, ale přitom čím dál více reálně. Ukládání všech dat vytvořené člověkem můžou být jednoduše zneužity například státem a to i třeba s původním dobrým záměrem. Vytipovávání nebezpečných osob z databází lidských aktivit se zdá být jako užitečná funkce pro společnost, ale může jednoduše sklouznout k neustálému monitoringu a tedy i nesvobodě.

Kniha končí krátkou úvahou a trochu i pobídnutí čtenáře ke změně myšlení ve světě dat. Píše o hnutí "Slow Data", které prosazuje opačný směr než Big Data, a tedy ukládat pouze užitečná data, nevystačit si s korelacemi, ale hledat kauzalitu a opírat se o vědeckou metodu.

Na závěr několik slov ke knize samotné. Kniha byla čtivá a velmi přínosná. V první polovině kolísala argumentace, ale druhá polovina jasně poukazovala na problémy a nebezpečí spjaté s fenoménem Big Data. Také je zde poukázáno, jak z nejasných ale chytlavých pojmů můžou vydělávat technologické firmy a jiné subjekty. Autor rozebírá i rady, jak analyzovat data a hledat v nich užitečné informace.